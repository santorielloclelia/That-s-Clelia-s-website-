---
tags:
  - CIAOOO
---

...


## Bleach

Bleach (BLEACH ブリーチ[2]?, BLEACH Burīchi) è un manga scritto e disegnato da Tite Kubo. Segue le avventure del giovane Ichigo Kurosaki, il quale riceve accidentalmente poteri da shinigami da Rukia Kuchiki. Oltre ad assumersi l'incarico di difendere gli esseri umani dagli spiriti maligni e di guidare le anime defunte verso l'aldilà, Ichigo viene coinvolto in una serie di scontri tra spiriti, che lo portano a esplorare vari regni dell'aldilà e a scoprire di più sulle proprie origini.

Bleach è stato pubblicato in Giappone sulla rivista Weekly Shōnen Jump dal 7 agosto 2001 al 22 agosto 2016, per un totale di 686 capitoli settimanali, che la casa editrice Shūeisha ha poi raccolto in 74 volumi tankōbon. Dal manga è stata tratta una serie televisiva anime, prodotta dalla Pierrot per la regia generale di Noriyuki Abe. La trasmissione è incominciata il 5 ottobre 2004 su TV Tokyo e la conclusione è avvenuta il 27 marzo 2012[3], per un totale di 366 episodi, raggruppati in 16 stagioni televisive. Altre opere derivate sono due OAV, quattro film animati, un musical rock, numerosi videogiochi, un gioco di carte collezionabili e due light novel.

Bleach ha riscosso consensi positivi in più parti del mondo, tra cui il Nord America e varie parti d'Europa. Il manga ha venduto finora complessivamente più di 90 milioni di copie in Giappone e 120 nel mondo, diventando anche uno dei manga più venduti negli Stati Uniti. Ha ricevuto inoltre il prestigioso Premio Shōgakukan per i manga nel 2005, e l'anime è stato nominato agli American Anime Awards.

## Trama

Ichigo Kurosaki è un giovane dotato dell'abilità di vedere gli spiriti. La sua vita subisce un drastico cambiamento quando una Shinigami di nome Rukia Kuchiki, incrocia il suo cammino in cerca di un Hollow. Durante lo scontro con lo spirito, Rukia rimane gravemente ferita ed è costretta a trasferire parte dei suoi poteri a Ichigo, che accetta la proposta della Shinigami nel tentativo di proteggere i suoi familiari. Tuttavia, durante il processo di trasferimento, qualcosa va storto e Ichigo assorbe tutti i poteri di Rukia, diventando uno shinigami a pieno titolo. Avendo perso i suoi poteri, Rukia rimane bloccata nel mondo dei vivi finché non recupererà le forze. Nel frattempo, Ichigo sostituisce Rukia nei suoi doveri di Shinigami, combattendo gli Hollow e guidando le anime verso il regno dell'aldilà, noto come Soul Society.
Col passare del tempo, i superiori di Rukia vengono a sapere del trasferimento dei poteri, considerato illegale nella Soul Society, e condannano la Shinigami a morte. Nonostante non riesca a impedire che Rukia venga riportata nella Soul Society, Ichigo si appresta a salvare la ragazza, grazie all'aiuto dei suoi compagni di classe Orihime Inoue, Uryū Ishida e Yasutora Sado e degli ex-Shinigami Yoruichi Shihōin e Kisuke Urahara. Giunti nella Soul Society, Ichigo e compagni si battono con l'élite degli Shinigami, potenziandosi nel processo, per raggiungere Rukia prima della sua esecuzione.
Sia l'esecuzione di Rukia, sia il tentativo di salvataggio di Ichigo e compagni, facevano parte del piano di Sōsuke Aizen, un capitano Shinigami, precedentemente creduto morto, che voleva entrare in possesso dell'Hōgyoku, oggetto magico dai grandi poteri. Assieme ad altri due capitani, Gin Ichimaru e Kaname Tōsen, Aizen tradisce i suoi compagni Shinigami e si allea con i più potenti tra gli Hollow, potenziandoli ulteriormente, proprio grazie all'Hōgyoku, e tramutandoli in Arrancar. I capitani traditori prendono residenza nell'Hueco Mundo, la patria degli Hollow, e, grazie all'aiuto dei dieci più potenti esponenti degli Arrancar, gli Espada, rapiscono Orihime allo scopo di attirare Ichigo, i suoi alleati e alcuni degli Shinigami più potenti, lontano dalla città di Karakura, luogo dove Aizen potrà creare la Chiave del Re e avere così accesso alla residenza del Re Spirito per ucciderlo.
A Karakura i capitani traditori, i tre Espada più potenti e i loro sottoposti, scoprono che la città è stata sostituita con una copia e che un grande contingente di Shinigami è sul posto per sbarragli la strada. Gli ultimi rimasti in piedi dopo lo scontro tra Shinigami ed Espada sono Aizen e Ichigo, che nel frattempo è riuscito a tornare dall'Hueco Mundo. Ichigo e Aizen incominciano a combattere nella falsa Karakura e Ichigo si rivela subito molto più debole dell'ex capitano. Dopo essersi allenato con il padre, e aver appreso il Getsuga Tenshō Finale, lo scontro riprende nella vera città di Karakura, dove Ichigo ha facilmente la meglio su Aizen che viene poi sigillato e trasportato nel Seireitei grazie a Urahara. Qui viene condannato a una pena detentiva di ventimila anni. Ichigo intanto ritorna alla sua vita avendo perso i poteri da Shinigami.
Diciassette mesi dopo lo scontro con Aizen, un'organizzazione formata da Fullbringer, nota come Xcution, contatta Ichigo con l'intenzione di aiutarlo a riguadagnare i suoi poteri da shinigami. Esso tuttavia si rivela un inganno per rubargli i poteri da Fullbringer, sviluppatisi a seguito del suo addestramento per riottenere i poteri da shinigami. tuttavia il ritorno di Rukia e degli altri Shinigami permette a Ichigo di riottenere i suoi poteri, e sconfiggere il leader dell'organizzazione, Kūgo Ginjō. Dopo questo, Ichigo torna a essere il Sostituto Shinigami a Karakura. Successivamente, un gruppo di Quincy sopravvissuto al precedente massacro, denominato Vandenreich e al comando di Yhwach, dichiara guerra alla Soul Society. La prima battaglia vedrà uscire vincitore Yhwach e i Quincy, che dopo aver ucciso Yamamoto si ritirano. Solo dopo un lungo allenamento da parte di Ichigo e alcuni capitani/vice capitani del Gotei 13, le sorti della guerra cambieranno a favore della Soul Society, e alla fine, grazie all'aiuto di Aizen e Ishida, Ichigo riuscirà a sconfiggere Yhwach.